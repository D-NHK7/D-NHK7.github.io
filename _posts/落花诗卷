---
layout:     post
title:      落花诗卷
subtitle:   ————古之诗
date:       2018-12-01
author:     唐月
header-img: img/the-first.png
catalog:   true
tags:
    - The universe is vast
---
# 落花诗卷
## ————唐伯虎
一．
韶华早已付繁春，倦倚枝头默守贫。红泪晶莹难受雨，残香缭绕亦求仁。
无情故道来车马，有幸清波逐洛神。回首瑶台天女梦，可怜俱似戏中人。
原作:
刹那断送十分春，富贵园林一洗贫。借问牧童应没酒，试尝梅子又生仁。
若为软舞欺花旦，难保余香笑树神。料得青鞋携手伴，日高都做晏眠人。
二．
雨睛风定恨悠悠，狼藉残红曲陌头。离合晓光余倦叶，沉埋芳径是清流。
云来早散闲花蝶，夜至还升冷月钩。已自三春如幻景，谁人更记者番愁。
原作:
夕阳黯黯笛悠悠，一霎春风又转头。控诉欲呼天北极，胭脂都付水东流。
倾盆恠雨泥三尺，绕树佳人绣半钩。颜色自来皆梦幻，一番添得镜中愁。
三．
可怜明媚只须臾，一点芳菲挽得无？吹落已同黄土皱, 拈来不见醉颜朱。
梦从皓月寻孤影, 醒被流年笑匹夫。欲寄红笺成永诀，几番追忆却心枯。
原作:
春风百五尽须臾，花事飘零剩有无。新酒快倾杯上绿，衰颜已改镜中朱。
绝缨不见偷香椽，堕溷翻成逐臭夫。身渐衰颓类如此，树和泪眼合同枯。
四．
犹记莺啼陌野时，芳菲醒若可人儿。绵绵渐抚心痕冷，脉脉同听蝶语私。
细雨频侵天有泣，红颜老去计无施。徘徊月下香魂渺，一抹幽霜上发丝。
原作:
时节蚕忙擘黑时，花枝堪赋比红儿。看来寒食春无主，飞过邻家蝶有私。
纵使金钱堆北斗，难饶风雨葬西施。匡床自拂眠清昼，一缕烟茶飏鬓丝。
五．
濛濛飞若乱弦中，零落如何怨得风？来世绛珠香冢泪，前生杜宇寸心红。
夕阳残照霓裳薄，蛙鼓新喧锦瑟空。莫问今程何处去，流云无迹任西东。
原作:
坐看芳菲了闷中，曲教遮护屏展风。衙蜂蜜熟香粘白，梁燕巢成湿补红。
国色可怜难再得，酒杯何故不教空。忍看马足车轮下，一片西飞一片东。
六．
凋谢红颜忆不真，冥冥梦去更伤神。铜驼巷陌苔侵道，金谷园林雨葬春。
如见鉴湖凝碧血，遥听青冢抚胡尘。香魂杳杳今何在？还盼东君予世人。
原作：
崔徽空写镜中真，洛水难传赋里神。国色自来多命薄，桃红又见一年春。
已无锦帐围金谷，漫把青鞋踏曲尘。绕树百回心语口，明年勾管是何人？
七·感反恐事
紫电青冥斗纵横，浮云似海岭舟轻。穿帘入户全随欲，激浊扬清各有名。
罂粟纠缠十字架，玫瑰摇落暮光城。茫茫天意凭谁究？红雨萧疏已泪盈。
原作：
天涯晻溘碧云横，社日园林紫燕轻。桃叶参差谁问渡，杏花零落忆题名。
月明犬吠村中夜，雨过莺啼叶满城。人不归来春又去，与谁连臂唱盈盈？
八
梅雨绵绵终转晴，嫣红坠后翠华生。林开雾径禅钟响，梦似轻烟咋夜行。
油壁香车归小小，西厢皓月去莺莺。游人莫叹春将暮，更有榴花照眼明。
原作：
白华垂柳弄新晴，紫背浮萍细点生。三月寻芳骑凤侣，一时齐唱踏莎行。
收灯院落伤栖燕，细雨楼台湿啭莺。莫问东君诉恩怨，自来春梦不分明。
九
云藏倦月夜将阑，雨正飘零絮堕团。何处轻车声断续，枕旁清泪梦迷漫。
玉门关杳湮香冢，燕子楼空绝旧欢。一地落花收不尽，几生能得此心安？
原作：
春朝何事默凭阑，庭草惊看露已团。花并泪丝飞点点，絮飘眼缬望漫漫。
书当无意开孤愤，带有何心绾合欢。且喜残丛犹有在，好随修竹报平安。
十
一霎天香绽碧空，流星花事竟相同。徐徐轨迹谁知命，漫漫轮回总遇风。
旋璀璨时成永忆，向幽冥处付深红。从今最羡青娥月，犹有悲欢圆缺中。
原作：
桃花净尽杏花空，开落年年约略同；自是节临三月暮，何须人恨五更风。
扑檐直破帘衣碧，上砌如欺地锦红；拾向砑罗方帕里，鸳鸯一对共当中。
十一
挥别东君意莫惔, 青春颜色四时添。飘香黄菊牵梅影，映日圆荷接杏帘。
和靖相邀乡梦好, 杜康做伴晚风恬。爱花更有陶元亮，不见穷愁险字拈。
原作：
恻恻凄凄忧自惔，花枝零落鬓丝添。周遮燕语春三月，荡漾波纹日半帘。
病酒不堪朝转剧，听风且喜晚来恬。绿杨影里苍苔上，为惜残红手自拈。
十二·落花·旱灾·末世传说
此际三峡啼子规，岂同往日落樱时。千年云梦今成涸，末世预言真会迟？
仍有花开香胜旧，绝无人访柳荒垂。如茵旷野外星客，手捧骷髅叹是谁？
原作：
杨柳楼头月半规，笙歌院里夜深时。花枝灼灼难长好，漏水丁丁不肯迟。
金串袖笼新藕滑，翠眉奁映小蜼垂。风情多少愁多少，百结愁肠说与谁。
十三
桃花庵里忆曾游，往事华胥一梦休。我自御风轻羽化，君何对酒漫歌愁。
难牵倦日香痕没，已付清江颦笑留。莫向蝶丛胡认取，此身已是属丹丘。
原作：
李态樊香忆旧游，蓬飞萍转不胜愁。一身憔悴茅柴酒，三月伤春满镜愁。
爱惜难将穷袴赠，凋零似把睡鞋留。红颜春树今非昨，青草空埋土一丘。
十四
曝日浮尘云样堆，行行风雨愈摧颓。自家颜色心为镜，身外闲愁海作杯。
戏水偏劳神蟹访，扶枝已惯晚钟催。因君一点精魂故，何忍来年不漫开？
原作：
杏瓣桃须扫作堆，青春白发感衰颓。蛤蜊上市惊新味，鶗鴂教人再洗杯。
忍唱骊歌送春去，悔将羯鼓彻明催。烂开赚我平添老，知到年来可烂开?
十五
翩翩粉蝶莫矜夸，谁羡昭阳帝子家？巴蜀千山鸣杜宇，汉秦荒冢逝荣华。
求长生者鲍鱼臭，乞五斗人腰板斜。我爱小村春夜好，池塘青草卧听蛙。
原作：
丽色堪餐莫谩夸，一朝衰飒看伊家。昭君偏遇毛延寿，炀帝难留张丽华。
深院青春空自锁，大堤红日又西斜。小桥流水闲村落，不见啼莺有犬蛙。
十六
曾经月下朗吟陪，咋夜星辰唤不回。沉醉千年君已去，红颜几度雨相催。
偶然动竹微风至，仿佛抱琴幽梦来。春染洞庭澄似酒，近闻频旱也空杯。
原作：
满堂欢笑强相陪，别有愁肠日九回。时节又惊梁燕乳，铅华无奈隙驹催。
香消衣带伤腰瘦，梦断辽阳没信来。门掩黄昏花落尽，牛酥且荐掌中杯。
十七
吴宫花草单于台，宝帐琼萝安在哉？塞上燕脂狂雪洗，江南灵秀浊潮推。
殷殷史册方新染，漠漠东君依旧来。败瓦残垣人迹渺，不离不弃是青苔。
原作：
亚字城边麋鹿台，春深情况转悠哉。襞衣玉貌乘风去，对酒蓬窗带雨推。
结子桃花如雨落，挟雌蝴蝶过墙来。江南多少闲庭馆，朱户依然锁绿苔。
十八
烟囱渐密渐繁荣，花事怎同城事争？旋转时钟人快走，穿梭货物欲狂倾。
艳桃浓李迷春夏，铁齿钢轮榨死生。我拟将心凝琥珀，修成太上即忘情。
原作：
桃蹊李径谢春荣，斗酒芳心与夜争。陌上新蒭曲尘暗，墙头圆月玉盘倾。
青帘巷陌无行迹，绣褶腰肢觉瘦生。莫道无情何必尔，自缘我辈正钟情。
十九
红花一朵喜开眉，幼稚园中放学时。睡后睡前缠故事，奶声奶气背唐诗。
汝今茁壮鹏生翼，我已萧然鬓有丝。逝却芳菲心不悔，还看青果渐垂枝。
原作：
簇簇双攒出蠒眉，淹淹独倚曲栏时。千年青冢空埋怨，重到玄都只赋诗。
香逐马蹄归蚁垤，影和虫臂罥蛛丝。寻芳了却新年债，又见成阴子满枝。
二十
闷看枝头万朵新，中年况味酒般陈。前尘泡影波心月，后事残灰冢内人。
或许来生仍是我？可怜陌上不同春。肩头一任缤纷落，懒得伤悲懒得嗔。
原作：
芳菲又谢一年新，能赋今无八斗陈。情薄错抛倾国色，缘轻不遇买金人。
杜鹃啼血山中夜，蝴蝶游魂树底春。色即是空空是色，欲从调御忏贪嗔。
二十一
雨打风吹色不全，回眸已是一生缘。难如小杜扬州梦，只可陈抟醉里眠。
弱柳含烟垂渡口，夕阳无语上秋千。浮沉春水东流去，天际朦胧没客船。
原作：
貌娇命薄两难全，莺老花残谢世缘。年长卢姬悲晚嫁，日高黄鸟唤春眠。
人生自古稀七十，斗酒何论价十千。痛惜秾纤又迟暮，好烧银烛覆觥船。
二十二：
似此精魂只许春，山林遗世亦无嗔。莫将缨络绝尘色，误比汉唐倾国人。
司马徒劳金屋赋，玉环了断白绫巾。茫茫独立风兼雨，总胜瑶池锁锦茵。
原作：
花落花开总属春，开时休羡落休嗔。好知青草骷髅冢，就是红楼掩面人。
山屐已教休泛腊，柴车从此不须巾。仙尘佛劫同归尽，坠处何须论厕茵。
二十三
早已硝烟远国门，我来凭吊向陵园。黄花黄埔青年血，长夜长征西柏村。
风起微萍寒伏草，涛生东海怆吟魂。诸君珍重三春意，莫与城狐做锦旙。
原作：
催耕声里短柴门，煠兰香中雉草园。西子归湖余有井，昭君出塞尚留村。
春凤院院深笼锁，细雨纷纷欲断魂。拾得残红忍抛却，也教粘向阿咸旙。
二十四
随风附水去无痕，回首斜阳老树存。纵使根深萦沃土，何堪影瘦倚寒轩。
怜她一枕飞扬梦，愧汝三春养育恩。儿女花开羁不住，每逢圆月倍伤魂。
原作：
蕉酒新啼满袖痕，怜香惜玉此心存。可怜窗外风鸣树，辜负尊前月满轩。
奔井似衔亡国恨，坠楼如报主人恩。长洲日暮生芳草，销尽江淹黯黯魂。
二十五
枝头羡看白云飞，飘去方知世路迷。千色渐将城廓染，暮鸦空向野林啼。
青春浪迹如豪赌，鸡犬登天有近傒。莫笑容颜需粉饰，几多风雨一肩携。
原作：
伯劳东去燕西飞，南浦王孙怨路迷。鸟唤春休背人去，雨妆花作向隅啼。
绿阴茂苑收弦管，白日长门锁婢傒。蛱蝶翻翻残梦里，曲栏纤手忆同携。
二十六
且听垄上信天游，洗净春闺琐屑愁。黄土高坡望不尽，白云大雁去无休。
品千年事随开落，吼一支歌忘乐忧。古道胡杨摇曳里，驼铃响过古城楼。
原作：
青鞋布袜谢同游，粉蝶黄蜂各自愁。傍老光阴情转切，惜花心性死方休。
胶沾日月无长策，酒酹荼蘼有近忧。一曲山香春寂寂, 碧云暮合隔红楼。
二十七
擦肩而去太匆匆，甫一回头花已空。已惯青春追影子，怅闻桃杏许东风。
小城落寞千千雨，往事沉沦点点红。又见乳莺穿柳线，心弦拔动莫名中。
原作：
春来吓吓去匆匆，刺眼繁华转眼空，杏子单衫初脱暖，梨花深院恨多风。
烧灯坐尽千金夜，对酒空思一点红。倘是东君问鱼雁，心情说在雨声中。
二十八
穿越时空望古城，胶盘黑白转无声。海棠小院胭脂梦，五月鲜花战火惊。
千里挥戈尸骨满，一轮坠日血痕盈。如今只惜春之色，不敢轻狂论负嬴。
原作：
呜呜晓角起春城，巧作东风撼地声。灯照檐花开且落，鸦栖庭树集还惊。
红颜不为琴心驻，绿酒休辞盏面盈。默对镜奁闲自较，鬃丝又是一年嬴。
二十九
早知河蟹力无边，未许芳菲逝眼前。楼市如花春永驻，菜蔬若老药长怜。
小猪亦有黄金价，高铁狂奔幸福年。我已词穷何以赞？关灯相信梦中缘。
原作：
春梦三更雁影边，香泥一尺马蹄前。难将灰酒灌新爱，只有香囊报可怜。
深院料应花似霰，长门愁锁日如年。凭谁对却闲桃李，说与悲欢石上缘。
三十
早有霜风两鬓吹，春光所幸未曾遗。夜来香似杜陵句，解语花如婉约词。
笔底愧无倾国色，生涯有待望云时。寻常亦是心泉灌，那管别人知不知？
原作：
花朵凭风着意吹，春光弃我竟如遗。五更飞梦环巫峡，九畹招魂费楚词。
衰老形骸无昔日，凋零草木有荣时。和诗三十愁千万，肠断春风谁得知?
（完）
